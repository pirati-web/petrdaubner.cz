---
date: 2019-04-02
category: blog
#tags: životní prostředí,
layout: post
title: Rozhovor s Ivanem Bartošem
author: 
authorId: 
image: posts/Petr-Ivan.jpg
---
<b>Andrej Babiš často mluví o tom, že Sněmovna je jen žvanírna a Senát by se měl rovnou zrušit. Jak byste mu vysvětlil praktický přínos Senátu?</b><br>
Často se říká, že Senát je pojistka demokracie, a skutečně to tak funguje. Je spíš problém, že Senát a Sněmovna vzájemně moc nekomunikují. A ani politické strany navzájem, to se snažíme napravit. Zákony vznikají v Senátu i ve Sněmovně a obě komory dávají smysl. Jednotlivé komory schvalují zákony společně, proto je nutné si vzájemné pozice vyjasnit. Na některé sněmovní výbory, jako je Výbor pro veřejnou správu a regionální rozvoj, senátoři chodí. Senát má totiž daleko kratší dobu na zpracování legislativy. Takže velká část senátorů je pak z legislativy překvapená. Proto je třeba politiku dělat smysluplně. 

<b>Piráti navrhovali změnu volebního systému do Senátu, umožňující mnohonásobnou volbu jedním hlasem, tzv. australský model. Jak se na návrhy na úpravu volebního systému díváte?</b><br>
Politici běžně hovoří o vyhozených hlasech a lidé pak takový pocit opravdu mají a raději volí menší zlo. Já si naopak myslím, že člověk by měl volit podle svého přesvědčení. Australský model to umožňuje. Dalším problémem, o kterém by se měly vést diskuse, je například 5% klauzule a přepočet hlasů na mandáty, zvýhodňující velké strany. Funkční volební modely ze zahraničí mohou pomoci i v našem prostředí. Ve  volbách do  Senátu na  Praze 8 loni zvítězil kandidát Pirátů Lukáš Wagenknecht, odborník na audit. Na čem spolupracujete? Ve Sněmovně právě leží legislativa na posílení pravomocí NKÚ předložená Piráty. Je to věc, která vede k větší transparenci, lepší kontrole různých odklánění a nešvarů. Kromě toho řešíme problematické investice ČEZu v zahraničí. Lukáš byl v Bulharsku s naším týmem analytiků, řešíme střet zájmů Andreje Babiše, komunikujeme s Evropskou komisí. Prostředí v ČR není rovné a bohužel na tom profitují ti, kteří obcházejí zákon. Piráti a jejich analytický tým se podíleli na odkrytí Babišova střetu zájmů. Jak budete pokračovat dál? Není to jen případ Andreje Babiše. I další vysoce postavení politici nerespektují nařízení Evropské komise proti střetu zájmů, ani nejsou v souladu s českou legislativou. To se týká například ministra zemědělství Miroslava Tomana. Tuto situaci jsme se pokoušeli řešit na domácí půdě. Ale v momentě, kdy se nám ministerstva vysmála, jsme neměli jinou možnost, než ochránit peníze českých občanů a věc řešit s komisaři Evropské komise.

<b>S Petrem Daubnerem vás spojuje zájem o kulturu a punkovou hudbu, viděli jste se někdy na koncertě?</b><br>
Je to Pirát a člen strany, takže se známe, ale já už poslední dobou chodit na koncerty nestíhám. Takže pokud nebyl v poslední době na koncertě Znouzectnosti, pak jsme se nejspíš na koncertech nepotkali. Co může Petr Daubner přinést Senátu? Každý další Pirát v Senátu znásobuje naši sílu. Skutečně pracujeme, není to tak, že bychom o tom pouze mluvili jako další strany. Už nyní funguje spojení přes Lukáše Wagenknechta, ale i další senátory zvolené s naší podporou. Pracujeme koordinovaně a Senát upozorňujeme na projednávanou legislativu. Každý další hlas Pirátů v Senátu se počítá.

<b>Předpokládám, že aspirací Pirátů bude složení senátorského klubu po řádných volbách v roce 2020.</b><br>
Mezi Piráty je mnoho aktivních členů v požadovaném věku. Chceme přivést nové tváře, které ale už roky pro Piráty pracují. A vedle toho je tu řada dalších kompetentních lidí, kteří sice s  námi nebyli od začátku, ale nyní vidí, že náš program má smysl. Jít do politiky znamená v Česku riziko kritiky i od těch nejbližších. Piráti už jsou dnes etablovanou stranou a kandidovat za Piráty kamkoliv je chápáno jako správná věc.
